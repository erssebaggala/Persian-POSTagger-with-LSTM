با اعلام ترکیب فیلم‌هایی که در نوروز ۱۳۹۷ در کنداکتور شبکه‌های تلویزیونی قرار گرفته‌اند ، این پرسش پیش آمد که چرا هیچ یک از فیلم‌های پرفروش سینمای ایران در سال‌های اخیر جزو انتخاب‌های تصمیم‌گیران تلویزیون قرار نگرفته و چرا رایت تلویزیونی اغلب آثاری که در گیشه سینما با اقبال مخاطبان مواجه نشده ، خریداری شده و در عید نوروز به نمایش در خواهد آمد و در مقابل ، هیچ کدام از فیلم‌های پرفروش سال‌های اخیر در این لیست قرار ندارند ؟  ! 

به گزارش « تابناک » ؛ در جریان نشست اعلام برنامه‌های نوروزی تلویزیون ، مشخص شد که بالاخره کلاه قرمزی به آنتن بازمی‌گردد و در کنار این خبر خوب برای طرفداران این مجموعه ، فصل پنجم سریال « پایتخت » سیروس مقدم نیز در کنداکتور قرار دارد که البته ظاهرا این بار به همه جا می‌پردازد ، به جز پایتخت ! اگر فصل دوم سریال « دیوار به دیوار » سامان مقدم نیز پخش شود ، احتمالا مهم‌ترین برگ‌های برنده تلویزیون در نوروز در کنار شوهای نوروزی ، همین سه برنامه خواهد بود . 

در همین مراسم معرفی برنامه‌های نوروزی ، در حوزه سینمای ایران گروهی از فیلم‌ها مشتمل بر « اروند » ، « ویلایی ها » ، « دریاچه ماهی » ، « اشنوگل » ، همچنین « نفس » ، « ماجرای نیمروز » ، « سیانور » ، « آزادی مشروط » ، « یتیمخانه ایران » ، « برادرم خسرو » ، « خانه‌ای در خیابان چهل و یکم » ، « بیست و یک روز بعد » ، « گیتا » ، « مرگ ماهی » ، « گمیجی » و « قهرمانان کوچک » برای نخستین بار از تلویزیون پخش خواهد شد . 

هیچ فیلم پرفروش سال‌های اخیر در برنامه‌های نوروزی نیستند ! 

همانگونه که یک نگاه کلی به لیست فیلم‌هایی که کپی رایت تلویزیونی‌شان خریداری شده ، نشان می‌دهد ، رویکرد کلی ، خرید هر اثری است که مضامین ارزشی دارد و ظاهرا این رویکرد بدون در نظر گرفتن مباحث کیفی مورد توجه قرار گرفته است . شماری از این فیلم‌ها نظیر « ماجرای نیمروز » و « سیانور » جزو آثار تماشایی هستند که قطعا مخاطب فراوانی خواهند داشت اما اغلب این آثار در گیشه فروش بسیار اندکی داشته‌اند و مخاطب وسیعی در نمایش تلویزیونی نیز نخواهد داشت . 

با این حال قابل درک است که چرا این آثار خریداری شده و منطق حکم می‌کند تلویزیون این مجموعه آثار را خریداری و پخش کند . آنچه قابل درک نیست ، عدم انتخاب هیچ کدام از پرفروش‌ترین فیلم‌های سال‌های اخیر برای نوروز ۱۳۹۷ است . طبیعتا تلویزیون باید به دنبال محصولی برود که مخاطب گسترده داشته باشد و بدین ترتیب در ایام نوروز که رقبای تلویزیون وطنی فعال هستند ، با استفاده از این محصولات جذاب ، تماشاگر را مشتری شبکه‌های داخلی نگه دارد . 

با این منطق ، عقلانیت حکم می‌کرد در کنار این فیلم‌ها شاهد خرید دست کم ده فیلم از صدرنشین‌های جدول فروش در چند سال اخیر و نمایش‌شان در بهترین زمان‌ها برای جذب مخاطب و آگهی بودیم . وقتی چنین رویکرد کاملا طبیعی که قطعا مدیران صداوسیما به تاثیراتش در جذب مخاطب اشراف دارند ، در پیش گرفته نشده ، این ابهام به وجود می‌آید که آیا تلویزیون دقیقا انتخاب‌هایش برخلاف ذائقه مخاطب ایرانی است ؟ 

آیا نباید انتظار داشت که در بزنگاه‌هایی چون نوروز ، شبکه‌های ماهواره‌ای فارسی زبان به راحتی مخاطب شبکه‌های تلویزیون ایران را به چنگ آورند ؟ امیدواریم تنوع و کیفیت ویژه برنامه‌های تحویل سال ۱۳۹۷ بیش از سال‌های پیشین باشد و اقدامی فراتر از دعوت یک گروه سلبریتی و حرف‌های خودمانی با آنها را در برنامه‌های نوروزی رنگارنگ تلویزیون شاهد باشیم .
